ЯК ПРАВИЛЬНО СОРТУВАТИ СМІТТЯ

Ми щосекунди засмічуємо нашу планету різними відходами, які мають різний термін розкладу. Наприклад, кинутий недопалок проплаває у морі від 1 до 5 років, а пакет з поліетилену – від 10 до 20 років. Вироби з нейлону розкладуться через 30–40 років, консервна бляшанка – через 500, а стандартна скляна пляшка розкладеться лише через 1000 років. Щоб якось припинити процес накопичення відходів та засмічення нашої планети, необхідно навчитись правильно сортувати сміття - процес, при якому відходи поділяються на різні елементи.

ЯК СОРТУВАТИ І ЩО КУДИ КЛАСТИ?

1. У контейнер для паперу і картону.

Можна класти:

- газети, каталоги, журнали, рекламні проспекти;

- зошити, чистий та використаний папір для нотаток та малювання;

- конверти, книжки без твердої обкладинки;

- картонні ящики та коробки, паперові пакети та паперову тару.

Не можна класти:

- вологий папір та картон;

- використаний паперовий посуд;

- картонну тару для напоїв, плівку;

- фольгу та копіювальний папір.

2. У контейнер для органічних відходів.

Можна класти:

- м’ясні та рибні відходи, овочі і фрукти, лушпиння, хліб, напівфабрикати, кондитерські вироби та інші харчові відходи;

- господарський папір, паперові серветки, залишки від чаю і кави;

- кімнатні рослини та квіти.

Не можна класти:

- олію, молоко, соуси та інші рідкі харчові продукти;

- будь-які рідини;

- великі кістки;

- плівку, метал, скло, попіл, недопалки, вкритий воском або плівкою папір, а також інші біологічні відходи, що не розкладаються.

3. У контейнер для тари.

Можна класти:

- пластикову тару: коробки з-під йогурту, пляшки з-під масла, кетчупу, майонезу, пляшки з-під кремів та шампунів, пластиковий посуд та коробки, поліетиленові кульки та плівку;

- скляну тару;

- металічну тару: консервні банки, металічні кришки, корки від їжі та напоїв.

Не можна класти:

- вимащену у їжі або не до кінця спустошену тару;

- пластикові іграшки;

- тару від небезпечних речовин (наприклад, від побутової хімії);

- тару від аерозолів;

- віконне та листове скло;

- лампочки.

4. У пункт збору особливо небезпечних відходів слід відвозити:

- залишки масел та масляні фільтри;

- рештки клею, фарби, лаку та розчинників;

- лампи денного світла;

- медичні відходи;

- хімікати та пестициди;

- ртутні термометри та інші відходи, що містять ртуть;

- батарейки та акумулятори.

ДЛЯ ЧОГО НЕОБХІДНО СОРТУВАТИ СМІТТЯ ТА ПОБУТОВІ ВІДХОДИ?

1. Зниження негативного впливу на навколишнє середовище. Всі речі з часом стають відходом. Проте у виробництві нових речей можна частково або повністю використовувати матеріали зі старих виробів, таким чином зменшуючи загальну кількість відходів. При цьому знизиться вплив на довкілля, оскільки менше нової сировини необхідно буде виробляти.

2. Усунення небезпеки для людини та навколишнього середовища. Токсичні відходи можуть забруднювати повітря, ґрунти, поверхневі та підземні води. Тому при поводженні з небезпечними відходами необхідно приймати більш жорсткі природоохоронні заходи.

3. Можливість багаторазового використання відходів. Більшу частину побутових відходів складає тара, яку можна переробити і використовувати наново.

4. Економія коштів. Якщо відходи своєчасно відсортовано, то споживачеві не треба платити за вивіз та складування сміття.

5. Зменшення накопичених відходів, які псують наше здоров’я. Стан здоров’я населення залежить від багатьох факторів, найважливішими з яких є економічні та генетичні. Погіршення економічного стану в країні та зростаюче забруднення довкілля призводить до підвищення рівня захворювань населення, таких як алергія, захворювання верхніх дихальних шляхів, патології вагітності й пологів, зростає кількість дітей з уродженими хворобами, а також високою часткою загострення хронічних захворювань і виникнення злоякісних новоутворень, пов’язаних з впливом хімічних канцерогенів.

==========================================================
Коментарі:

Jura:

Думаю це не така аж погана ідея— сортувати сміття і займатися його переробкою. За цим майбутнє бо це дешевше для бізнесу, умовно, взяти вже використану пляшку і її привести в чуство, ніж виробляти повністю нову. Але це не буде якось менше сприяти засміченню і тд бо буде та сама кількість сміття просто в різних бачках.
Тому корінь проблеми тут глибше. Варто вчити людей користуватися якісними і екологічними речима. Ми в 21-му столітті і є маса прекрасних речей які безпечні для природи і ними приємно користуватися, вони мають гарний дизайн. Раніше все шо стосувалося екології виглядало ужасно і це відлякувало просто людей.
Але вертаючись до теми сортування сміття, я вважаю, шо це не люди мають робити. Є таке поняття як банальний міський дизайн Він спрямований на то шоб людям було в першу чергу приємно жити в місті і в якомусь урбанічстичному середовищі. І я як дизайнер думаю шо це жахливо, якшо буде стояти на вулиці 5 різних контейнерів на сміття (навіть якшо на них будуть нормальні етикетки і можна сходу зрозуміти шо куди кидати бо зазвичай цен е так). І всякі мухи і бомжі будуть копатися не в одному, а в 5-ти. Навіть якшо це буде всьо кожен день вивозитись. Людина не має про таке задумуватися. Я йду, викидаю сміття в кульку і не парюся. А так треба буде ше і вдома його сортувати в 5 мішочків.
Тому доцільно сортувати його на фабриках. Так можна збільшити і робочі місця, або користуватися всякими роботами і механізами. Технології таке дозволяють.
Але це моя абсолютно диванна думка бо я не дуже заглиблювався в цю тематику поки. Тому якшо хтось мені роз'яснить шо до чого, можливо вона поміняється))

Jaryna:

Дуже корисна стаття, гарно описує всі переваги сортування сміття. Буде чудово, якщо дійсно кожен буде робити все для покращення навколишнього середовища :)

Author to Jura:

Jura, cуть сортування і полягає в тому, щоб потім сміття можна було повторно використовувати. А про фабрики і людей, які б розбирали сміття вперемішку з загального пакета(я про працівників фабрики), то я не думаю, що чужій людині, не зважаючи навіть на високі зарплати, буде приємно розбирати чужі відходи, це інтимна справа кожної людини. Дуже дивна думка мити сміття, перед сортуванням, але іншого виходу нема, світ сам себе знищує із неймовірною швидкістю. Тому пам'ятай, все хороше що зробиш ти, може стати поштовхом до дій інших людей :)

